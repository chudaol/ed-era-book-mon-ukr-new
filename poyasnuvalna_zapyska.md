<div id="hypercomments_widget" class="js-hypercomments-widget invisible"></div>

Пояснювальна записка
=============================================
<p>Курс української мови – важлива складова загального змісту початкової освіти, оскільки мова є не тільки окремим навчальним предметом, а й основним засобом опанування всіх інших шкільних дисциплін.</p>
<p>Основна <b><i>мета</i></b> цього курсу полягає у формуванні ключової <i>комунікативної компетентності</i> молодшого школяра, яка виявляється у здатності успішно користуватися мовою (всіма видами мовленнєвої діяльності) в процесі спілкування, пізнання навколишнього світу, вирішення життєво важливих завдань.</p>
<p>Навчання української мови має бути спрямоване також на формування <i>соціокультурної компетентності</i>, яка охоплює загальнокультурний розвиток учнів, адаптацію їх до життя в певному соціальному середовищі, громадянське, патріотичне, морально-етичне, естетичне виховання.</p> 
<p>У процесі початкового навчання української мови постійно проводиться робота над формуванням <i>компетентності уміння вчитися</i>. Важливо навчити молодших школярів організовувати свою навчальну діяльність, сформувати в них почуття відповідальності за виконуване завдання, готовність самостійно працювати з новим, доступним за складністю навчальним матеріалом, мати власну думку з приводу обговорюваних питань, обґрунтовувати її.</p>
<p>Досягнення поставленої мети передбачає виконання таких <b>завдань:</b><br>
– вироблення в учнів мотивації навчання української мови;<br>
– формування комунікативних умінь;<br>
– гармонійний розвиток усіх видів мовленнєвої діяльності (слухання-розуміння, говоріння, читання і письма); <br>
– опанування найважливіших функціональних складників мовної системи;<br>
– соціокультурний розвиток особистості;<br>
– формування в учнів уміння вчитися.<br>
<p>Відповідно до освітньої галузі «Мови і літератури» Державного стандарту початкової загальної освіти навчальний предмет «Українська мова» будується за такими змістовими лініями: мовленнєвою, мовною, соціокультурною, діяльнісною.</p>
<p><b>Мовленнєва змістова лінія,</b> яка є основною, передбачає розвиток усного і писемного мовлення учнів, їхнє вміння користуватися мовою як засобом спілкування, пізнання, впливу. З цією метою розвиваються, удосконалюються усні види мовленнєвої діяльності, якими учні певною мірою оволоділи у дошкільному віці (слухання-розуміння; говоріння), а також формуються, вдосконалюються види мовленнєвої діяльності, пов’язані з писемним мовленням (читання вголос і мовчки, робота з дитячою книжкою, письмові види робіт).</p>
<p><b>Мовна змістова лінія,</b> маючи спрямованість на засвоєння школярами знань про мову, мовні вміння, розробляється з урахуванням того, що в початковому курсі формування в учнів знань про мову, умінь виконувати певні види мовного аналізу є пропедевтичним. Цю роботу слід підпорядковувати розвитку в учнів орфоепічних, лексичних, граматичних, правописних, стилістичних умінь.</p>
<p><b>Соціокультурна змістова лінія</b> передбачає формування в учнів уявлення про мову як форму вияву культури українського народу, як засіб створення творів мистецтва (художньої літератури); розширення уявлень школярів про свою державу – Україну, культуру українського народу, про її особливості в різних регіонах; засвоєння малих українських фольклорних форм, національних формул мовленнєвого етикету, етикетних правил спілкування; використання набутих знань і вмінь під час виконання соціальних ролей, спілкування з представниками різних вікових груп і статусів, вирішення навчальних і життєвих проблем. Ця робота має органічно поєднуватися з іншими аспектами навчання і реалізовуватися за допомогою дібраних навчальних текстів, тем для побудови діалогів і монологічних зв’язних висловлювань різних видів, використання тематичних груп слів, стійких висловів, у яких відображаються особливості матеріальної і духовної культури народу, його національного характеру.</p>
<p><b>Діяльнісна змістова лінія</b> спрямована на формування в молодших школярів уміння вчитися, яке дає їм змогу організовувати і контролювати свою навчальну діяльність і забезпечується послідовною мотивацією навчання, здатністю докладати власних зусиль для досягнення результату, виконувати мисленнєві операції і практичні дії, володіти уміннями й навичками самоконтролю та самооцінки.</p>
<p>Програму структуровано за такими розділами:<br>
<ul type="disc">
<li><b><i>«Навчання грамоти»;</i></b></li>
<li><b><i>«Мовленнєва змістова лінія»;</i></b></li>
<li><b><i>«Мовна змістова лінія»;</i></b></li>
<li><b><i>«Соціокультурна змістова лінія»;</i></b></li>
<li><b><i>«Діяльнісна змістова лінія».</b></i></li>
</ul>

<p>У зв’язку з вилученням деяких тем у кожному класі, натомість пропонується замінити їх завданнями на формування компетентності з конкретної теми; уроками розвитку зв’язного мовлення; мовними іграми; роботою із словниками; діловими іграми.</p>

<p>Кількість годин на вивчення кожної теми вчитель встановлює самостійно, орієнтуючись на рівень підготовленості класу.</p>

<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>